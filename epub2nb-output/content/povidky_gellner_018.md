---
title: Katonova poslední četba
contentType: prose
---

<section>

Jak se ujalo mínění, že Kato mladší nebo z Utiky zvaný posílil se ve svých sebevražedných myšlenkách čtením Platonova Faidona, nevím. Lidem věci znalým zdá se ledacos na tomto názoru o vlivu známého spisu řeckého mudrce na římského hrdinu nepravděpodobným. Těm pak, kterým náhoda nepopřála zabývati se dějinami a písemnictvím starých národů, chci stručně nastíniti okolnosti a místo dávného děje.

Kato pocházel ze znamenité rodiny římské, jeho praděd, slavný státník, vojín i spisovatel, byl nazýván svými vrstevníky Moudrým a čestné toto jméno bylo mu i v dějinách zachováno. Kato mladší vynikal rovněž udatností i politickým věhlasem, pohříchu byl však méně šťastný ve svém počínání než jeho předkové. Připadl mu totiž nevděčný úkol hájiti republikánské zřízení své vlasti proti ctižá­dostivcům, kteří chtěli na sebe strhnouti vládu říše.

Caesar porazil republikánskou šlechtu v bitvě u Thapsu. Kato nahlížeje, že veškerá námaha uhájiti proti postupujícímu vítězi město Utiku byla by marna, rozhodl se zemříti. Všem, kdož měli příčinu obávati se hněvu Caesarovu, dopomohl dříve k útěku. Sám však odmítl prosby svého syna, jenž jej chtěl přiměti k tomu, aby rovněž se pokusil o svou záchranu.

Byl již pozdní večer, když Kato uspořádav všechny svoje záležitosti, vstoupil do své ložnice, nalézající se v malém domku v blízkosti městských hradeb Utiky. Nepokojné světlo ozařovalo nízkou prostoru a jejího příležitostného obyvatele, který se chystal na dalekou a poslední svou pouť.

O tom, že duše nezahyne s tělem, byl Kato dokonale přesvědčen. Lpěl sice na veškeré minulosti svého národa, své vlasti a svého rodu, ale to nebylo v tomto případě rozhodující. Byl člověk vzdělaný a věděl, že staré báje a zkazky vyžadují lásky a úcty, ale nikoli víry.

Tušil a cítil však v sobě dech nesmrtelnosti. Rozumí se, jenom pro svou vlastní osobu. Pokud ostatní bytosti na tomto daru nebes jsou účastny, nebyl rozhodnut.

Na svých statcích, na lovu i ve válce, v Římě, v krajinách Asie i Afri­ky, často bylo mu pozorovati zvířata, stíhati je i dožadovati se jejich podpory. A nejednou se mu zdálo, že z němé tváře září znak neumírajícího ducha, projevující se ve věrnosti, příchylnosti a šlechetnosti jak v životě s jedinci svého druhu, tak i ve styku s člověkem.

Ba zdálo se Katonovi, že věčný život mnohých zvířat je pravděpodobnějším než leckterých lidí. Znal sta a sta svých vrstevníků, jejichž každý čin byl pouhým důsledkem vnějšího vlivu, kteří zaslepeni svými vášněmi a poháněni svou žádostivostí, potáceli se mezi svými bližními, neprojevujíce nijaké hnutí mysli, o němž by se dalo souditi, že vyvěrá z božského nevysýchajícího pramene.

Nenávist proti Caesarovi, jenž smělou rukou sahal po nejvyšší moci ve státě a nehodlal šetřit ústavních svobod římské republiky, zesílila ještě v srdci Katonově pohrdáním vůči Caesarovi, zastávajícímu úřad nejvyššího kněze své země a přiznávajícímu se přes to k lehkomyslnému názoru, že zánikem těla i duše vezme zasvé.

Co má zaniknout, musí vznikat a se rozvíjet. Vzpomínky Katonovy zaletěly do daleké minulosti, kdy jako mladý hoch honil motýly na otcovském statku, hrál si s dětmi otroků, stavěl z bláta domky a přehrady, a zbožně naslouchal řečem dospělých v radostném očekávání, že i on postupem doby v tak dokonalého a vážného člověka se vyvine.

Dorostlí mužové a ženy mluvili před ním ovládáni pohodlným předsudkem, že jim nebude rozuměti. Ale hoch rozuměl mnohému, a i o způsobu věci, o kterých mu scházely veškeré zkušenosti, aspoň ledacos tušil.

Zkušenosti a poznatky, které lidstvo nashromáždilo za tisíce let, padaly do mladého nitra lehce jako zralé plody a řadily se ukázněně do svých přihrádek. Ale duše se tím nezměnila. A i když za vážných událostí vnější síly a popudy působily na osobnost Katonovu tak mocně, že se mu zdálo, jakoby sám sebe již nepoznával, náhlé uvolnění, návrat ke klidu a svobodě, daly duši zase možnost, aby nalezla sama sebe.

Když po letech námahy a bojů vracel se zvolna již stárnoucí státník a vojevůdce Kato na otcovský statek, aby si dopřál chvíle oddechu, zase se cítil týmž, jakým býval jako malý chlapec; hleděl za honícími se motýly, hladil přítulné psy a mísil se do hry dětí.

Stejný úkaz pozoroval i na ostatních lidech, pokud vnější, rychle vznikající a rychle pomíjející obřadnosti nevyplnily celou jejich bytost. Poněkud hrubě žertující vojín byl touž osobou, jakou byl jako malý dovádivý hošík – třeba měl nyní doma rodinu. Hádající se otrokyně byly týmiž nyní, kdy tělo jejich předčasně zestaralo, jakými byly tehdy, když pestrá stuha se vinula kolem jejich drobného a urputného čela.

Kato byl docela klidný, pouze poněkud unaven. Hned když dostal neblahou zprávu, že jeho političtí přátelé byli v krvavé bitvě Caesarem poraženi, po prvém prudkém vzrušení mysli, způsobeném vědomím, že vše je prohráno, opanoval se a řekl si: „Tím tvoje dny zde jsou spočteny.“ A s chladnou rozvahou vykonal za den vše, čím, jak se domníval, byla jeho osoba ještě povinována přátelům, rodině a vojsku.

Nebylo toho málo. A když pozdě večer za uštvaným mužem zavřely se dveře prosté komnaty, oddychl si zhluboka. Usedl si k těžkému dubovému stolu a oddal se rozkošnicky požitku z ticha a klidu, které zároveň s temnem a ztracenými nadějemi rozprostřely se po Utice. Nic nečinilo zde dojem chatrné vojenské pevnosti, do které vítězný nepřítel snad již za několik hodin vtrhne se svými vojsky. Kato chvílemi, když zavřel oči, měl dojem, že sedí v útulném svém pokoji v letním sídle svém v Kampanii.

Polo ustrojen lehl si Kato na lože. Neodkládal svou popravu z hodiny na hodinu proto, že by byl příliš lpěl na životě. Nebyl změkčilý rozmařilec, ale nechtěl skončit jako znavená zvěř, kterou štvou lovci, nýbrž v plné síle, jak se sluší na muže ze starého rodu Porciů.

Chvílemi se rozmýšlel a pak zavolal zvučným hlasem na svého řeckého otroka, vzdělaného to člověka, jenž býval vychovatelem v jeho rodině a později zábavným společníkem na cestách a správcem cestovní knihovny, a poručil mu, aby mu donesl Platonovu knihu Faidona, rozhovor o duši. Starý věrný sluha vyplnil co nejrychleji pánův rozkaz a vzdálil se pak na jeho pokyn s bázlivým smutkem v očích, které tušily souvislost velkých a malých příhod osudného dne.

Kato nemínil se posilnit na cestu do říše stínů. Chtělo se mu pouze rozjímat. Byl příliš pevnou povahou a příliš utvrzenou ve své osobitosti jak výchovou, tak rodinnou tradicí, aby kniha byla mohla změnit něco na jeho předsevzetí.

Rozprostřel před sebou jemně popsané závitky a četl známé již úvahy Platonovy. Hned na počátku mluvil spisovatel ústy Sokratovými proti sebevraždě, neboť filosofové a všechny vyspělejší náboženské soustavy jsou proti tomu, aby lidé sami o své vůli ukončovali své žíti. Není vhod bohům, když někdo z jejich stáda uteče před jejich pravomocí.

Mudrci mají konečné pravdu. Odjede-li někdo do cizích zemí, doufaje přes všechno varování svých známých, že se mu tam lépe povede, není jeho konání tak protismyslné, jako jednání člověka, jenž se odváží usuzovati, že se mu po smrti lépe povede než za živa. A pak ani v nejtrapnějším postavení nevíme, zdali se všechno neobrátí posléze k dobru. Nejjasnějším příkladem nerozumného zoufalství jsou obvyklé sebevraždy mladých lidí. Jednomu stal se život obtížným, poněvadž se domnívá, že nemůže žíti bez své zbožňované – kdyby však byl trpěliv, snad již za rok nebo dva dočkal by se toho, že by ho milená dívka musela žalovat pro nesplnění slibu manželství. Jiného neprospěch v učení připravil o rozvahu. Kdyby vyzbrojil své srdce trpělivostí, přesvědčil by se, že neučenému se zpravidla lépe žije než učenému.

Taky Plato ovšem nevěří, že by se duše po smrti těla rozprchla jako vzduch. Zdá se mu pravděpodobným, že všeobecné představy, jako krása a jiné, jsou v mysli naší pozůstatkem z jiných životů a že učení je vlastně vzpomínání. Ale to, co praví řecký mudrc o životě posmrtném, není vábivé pro obyčejné smrtelníky.

S bohem se spojí pouze ti, jejichž duše přemýšlením a uvažováním již za živa odpoutala se od těla a očistila se dokonale, zkrátka filosofové. Ostatní duše dlouho poletují kolem svých mrtvých těl, nemohouce jich opustiti – tak jim jsou drahá! Posléze pak vejdou do těl zvířat a to každá dle svých náklonností a své povahy, jakou projevovaly za živa: Rozmařilí stanou se osly, ctižádostiví supy a podobně.

Kato se neoddával za svého života příliš uvažování o věcech, které nejsou z tohoto světa, přes to však četl klidně dále o tom, jak škodlivy jsou všechny vášně a žádosti, kterými duše jako hřebem se přibíjí k tělu. Nesmíme se ani příliš radovat ani být příliš smutni.

Názory mudrců se bohudíky dosti různí. Sokratův žák Simias domnívá se, že duše je totéž co zvuk u nástroje. Rozbiješ-li nástroj, zahyne i hlas. Delší pouť určuje duši Kebes. Jako člověk spotřebuje několikero šatu, tak i duše zničí několik těl, než sama zajde. Bohužel nevíme, nežijeme-Ii právě svůj poslední život.

I ta učení, která nedávají duši zaniknouti, nepotěší příliš člověka líčením posmrtného života. Ještě nejkrásněji si představuji budoucnost duše ti národové a ta náboženství, která do svých rájů přeložila tytéž radosti, které nás těší zde na zemi. Za to v líčení hrůz pekelných je lidská obrazotvornost velmi vynalézavá: kolem země jako hadi vinou se mocné řeky, naplněné ohnivým bahnem, v nichž nešťastníci za své viny odpykávají své dočasné a věčné tresty.

Velikých hříšníků není ovšem mnoho, a proto je nerozumno zanevříti na lidi a na svět pro jejich špatnost a zlobu. Netvorů je stejně málo jako výtečníků, jsou to jen nepatrné ostrůvky, mizící v moři prostřednosti. Svět není ani dobrý, ani špatný – je tak prostřední!

Nejvzdělanějšímu člověku i za méně vážných okolností se může státi, že usne při čtení ducha plných myšlenek. To přihodilo se i Katonovi. Jeho oči se zavřely, úhledně popsané závitky Platonovy knihy o duši spadly na zem, a prsa statečného Římana zdvihala se pravidelným oddechováním.

První zásvit dne vnikal bledě barevnými skly oken do pokoje, když se Kato náhle probudil. Promnul si oči a vyndal z pochvy zdi visící krátký meč.

Nehodlal filosoficky očekávat smrt, kterou osud mu určí. Neboť nežil taky jako filosof. Ne pouze přemýšlením a uvažováním dospíval k svým rozhodnutím, nýbrž dával se často vésti svou láskou a nenávistí, ctižádostivostí i rodinnými předsudky. Ani udatnost jeho nebyla vždy cenným statkem ze stanoviska filosofů, neboť její původ nebyl toliko v rozumové úvaze a v pohrdání životem, ale častěji ve strachu a slepé vášni.

Posadil se na loži, uchopil oběma rukama rukojeť ostré ocele a rázem vehnal si meč do prsou. Pak ztratil vědomí.

Když přišel zase k sobě a otevřel mdlé svoje oči, spatřil kolem svého lože shromážděny některé věrné příslušníky svého domu a mezi nimi i lékaře. Zraky nemocného svezly se k samovolně zasazené ráně. Když spatřil Kato, že je pečlivě obvázána a ošetřena, napjal naposled ještě všechny své síly a několika rychlými pohyby strhal z rány obvazy. Krev vytryskla a Říman vykrvácel.

S jeho synem, který padl v posledním zoufalém boji republikánů proti Caesarovu dědici císaři Oktaviánu Augustovi, vymřel slavný římský rod Porciů.

</section>
