<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky_gellner-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="povidky_gellner-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1">Kalokagathia</p>
			<p class="MLP_text_bez1radku ParaOverride-1">Maxánek nebyl jistě krasavec. Hlavu měl poněkud šišatou a&#160;na ní husté jako smola černé vlasy; a&#160;ta hlava byla zasazena nějak hluboko mezi ramena, tak že se její nositel zdál přihrblým. Tato malá vada měla také za následek, že jedináček pana Aškenesa chodil po špičkách, jako nemocné kuře.</p>
			<p class="MLP_text ParaOverride-1">Již podle znění jeho rodového jména jste uhodli, že Maxánek náležel k&#160;synům vyvoleného národa. Bylo to na něm taky dokonale znát, a&#160;když se někdy odvážil z&#160;městských ulic dolů k&#160;řece do dělnického předměstí, vytýkali mu otrhaní kluci, které neznal a&#160;nikdy před tím ani nespatřil, jeho kmenovou či náboženskou příslušnost a&#160;házeli po něm koňské kobližky.</p>
			<p class="MLP_text ParaOverride-1">Toto vzezření synovo bylo panu Aškenesovi jedinou zárukou, že jeho syn je krev z&#160;jeho krve. Neboť musíme doznati, že byl pan Aškenes žárlivým. Kdysi překvapil svou manželku ve vlastním svém bytě s&#160;důstojníkem. Nedělali celkem nic zlého, seděli pouze vedle sebe na pohovce a&#160;drželi se za ruce. Ale podezíravý manžel nedal si svou utkvělou myšlenku vymluviti.</p>
			<p class="MLP_text ParaOverride-1">Paní Aškenesová byla tělnatá dáma v&#160;nejlepších letech s&#160;cihlově červeným obličejem a&#160;velká přítelkyně umění. Chodila do divadla a&#160;na koncerty, kdy jen k&#160;tomu měla příležitost, a&#160;o&#160;králi českých hous­listů nepromluvila jinak než s&#160;povzdechem: „Ach, tenhle Kubelík!“ Taky svého muže brávala s sebou, a&#160;i ten postupem doby naučil se říkati: „Ach, tenhle Kubelík!“ Ale když po uměleckém požitku přišel pozdě večer domů a&#160;vzpomněl si, že panu Haluzovi, neprotokolovanému obchodníku v&#160;Počaplech, se na jeho objednávku vůbec neodpovědělo, a&#160;že učedník sám zavíral skladiště a&#160;při této příležitosti jistě aspoň kus podšívky, když nic jiného, strčil si pod kabát, tu se probouzel v&#160;Aškenesovi zase obyčejný pozemšťan. A&#160;svlékaje černý kabát a&#160;bílou naškrobenou košili místo díků za poskytnutý požitek proklínal ve svém srdci všecky umělce a&#160;umělkyně. Ještě když ubíral se na lože, v&#160;náhlé nenávisti proti virtuosům bručel si do vousů: „Aby sis zlomil obě nohy, až si půjdeš kupovat kalafunu!“</p>
			<p class="MLP_text ParaOverride-1">Jedináček manželů Aškenesových chodil do gymnasia. Příroda sice ani co se týče darů duševních nebyla vůči němu příliš štědrou, ale za to mu dala do vínku spokojenost, kteroužto pěknou vlastnost bylo lze vyčíst ze stálého úsměvu v&#160;tváři Maxánkově. „Proč se tak chytrácky usmíváte, Aškenesi,“ tázal se často, potřásaje hlavou, šedivý profesor češtinář. Ale brzy sám pohledem na svého žáka přicházíval do dobré nálady a&#160;počal před tváří třídy provětrávati zásobu svých vtipů. „Víte-li, Aškenesi, jaký je rozdíl mezi Herkulanem a&#160;vaší domácí úlohou? Tož abyste věděl: Oboje se musí teprve vykopat z&#160;tisícileté špíny.“</p>
			<p class="MLP_text ParaOverride-1">Třídním profesorem Maxe Aškenesa byl PhDr.&#160;Josef Kuřátko, přírodopisec, což bylo Maxovým štěstím, můžeme-li při relativnosti všech věcí lidských nazvati tak onen případ, když někdo zavčas nepropadne a&#160;neztratí rok, jak říkávají úzkostlivé osoby. Pan doktor byl srdce velice měkkého a&#160;nebyl by za živý svět sám někomu napsal na vysvědčení nedostatečnou. Teprve když některý pan kolega dal první, připojil se doktor Kuřátko s&#160;druhou.</p>
			<p class="MLP_text ParaOverride-1">Ale na světě není nic dokonalého. I&#160;lidumilný přírodozpytec měl stinné stránky své povahy, a&#160;tím byl v&#160;prvé řadě zlozvyk předržovati žáky ve škole jednak po skončení hodiny, jednak v&#160;neděli. Člověk jinak bohulibý, který s&#160;radostnou ochotou dával, co bylo císařovo, císaři, a&#160;co božího, bohu, stával se ve svých chvílích nespokojencem a&#160;reptal proti moudrosti boží a&#160;proti ministerstvu a&#160;to vše proto, že v&#160;učební osnově bylo málo hodin vyhrazeno jeho předmětu; přírodopis, tato nejdůležitější a&#160;nejmodernější nauka, byla přímo macešsky odstrkována!</p>
			<p class="MLP_text ParaOverride-1">Toto naříkání zabralo mnoho času, a&#160;jak jsem již podotkl, nahra­žoval si to doktor Kuřátko předržováním a&#160;tím, že žáky zkoušel v&#160;neděli po kostele.</p>
			<p class="MLP_text ParaOverride-1">Zkoušení bylo jedináčkovi pana Aškenesa nejprotivnějším za­řízením ve škole. Všechny šťastné nešťastné náhody, jimiž tato morová rána aspoň na čas byla odvrácena, úmrtí, požáry, svátky třídního, vedřiny, byly slavné dny pro skromného žáčka.</p>
			<p class="MLP_text ParaOverride-1">Nedělní zkoušení nenáviděl Max Aškenes také proto, že se tím cítil zkracován ve svém právu náležitě světiti den páně. Ale necítě se dosti silným k&#160;otevřenému boji, podrobil se danému rozkazu.</p>
			<p class="MLP_text ParaOverride-1">Přišel první do třídy, neboť křesťanští žáci byli ještě v&#160;kostele. Venku mrzlo, v&#160;kamnech pak plápolal veselý oheň, a&#160;tyto dvě věci připomněly příliš dochvilnému příchozímu, že pan doktor Josef Kuřátko je nastuzený a&#160;trpí katarem průdušek.</p>
			<p class="MLP_text ParaOverride-1">Otevřel Max Aškenes všechna okna dokořán a&#160;do kamen nalil trochu vody z&#160;konve. Pro jistější výsledek svého podnikání klekl si ještě k&#160;otevřeným železným dvířkám a&#160;v&#160;této poloze provedl úkon, pro nějž jsou rezervována zpravidla jiná místa označovaná poněkud temnými nápisy.</p>
			<p class="MLP_text ParaOverride-1">Ale v&#160;tom se již ozvaly na schodech burácející kroky z&#160;kostela se vracející mládeže. Maxánek zavřel okna a&#160;spolu s&#160;nově přibylými druhy se těšil z&#160;pronikavé zimy, která nedovolovala hochům ani svléknout kabáty.</p>
			<p class="MLP_text ParaOverride-1">Menší radost měl ovšem doktor Kuřátko, který spustil úpěnlivý nářek, že nejen ministerstvo, ale již i&#160;nedbalý školník pronásleduje přírodopis. Při tom pan profesor kašlal a&#160;jeho řídkými chlupy po­rostlé vole třáslo se jako huspenina. Konečně umlkl, bouchl rozhorleně dveřmi a&#160;odešel, a&#160;hoši v&#160;tiché své radosti za ním.</p>
			<p class="MLP_text ParaOverride-1">Když večer v&#160;útulném kruhu rodinném otec Aškenes vzdychal nad nesvědomitými dlužníky a&#160;nedobytnými pohledávkami, dodával obyčejně k&#160;tomu: „Ty, Maxi, budeš se míti lépe na světě než my. Nestaneš se obchodníkem, nýbrž advokátem.“</p>
			<p class="MLP_text ParaOverride-1">„Já nechci být advokátem,“ prohlašoval odhodlaně syn, „nýbrž námořním důstojníkem.“</p>
			<p class="MLP_text ParaOverride-1">Tato odpověď starého Aškenesa vždycky hrozně rozčilila, chytal se za hlavu a&#160;domlouval svému neposlušnému potomku. Stávalo se dokonce, že otec se sepjatýma rukama prosil syna, aby upustil od své umíněnosti a&#160;stal se advokátem. Ale Maxánek byl tvrdohlavý, běhal po pokoji nepravidelnými svými krůčky a&#160;šišatá hlavička se mu při tom házela ze strany na stranu. „Ne, ne!“ křičel, „nechci být ničím jiným než námořním důstojníkem.“</p>
			<p class="MLP_text ParaOverride-1">„Umělec z&#160;tebe bude,“ vmísila se do sporu paní Aškenesová. Ale Maxánek nejevil nijaké záliby pro život umělců, neboť tyhle věci trochu znal. V&#160;zimě měli v&#160;domě pronajatý&#160;pokoj dva členové kočující divadelní společnosti a&#160;ti sbírali po dvoře víka od papírových krabic a&#160;strkali si je do rozbitých bot, aby nechodili docela na boso.</p>
			<p class="MLP_text ParaOverride-1">Maxovi bylo již třináct let a&#160;ještě nosil krátké kalhoty&#160;– jediný z&#160;celé třídy. Paní Aškenesová nemínila totiž svého syna šatit podle vzoru selských hochů, kteří nosí od malička dlouhé kalhoty. Na svých návštěvách u&#160;svých německých příbuzných poznala, že chlapci z&#160;lepších rodin nosí krátké kalhoty ještě v&#160;patnáctém roku věku svého, ba i&#160;později.</p>
			<p class="MLP_text ParaOverride-1">Pan třídní profesor Kuřátko přes veškerou svou shovívavost nemiloval u&#160;svých žáků neobvyklých krojů a&#160;zvláštností a&#160;upozorňoval Maxánka nejprve dobromyslným vtipem, aby se začal strojit jako ostatní spolužáci. „Aškenesi,“ pravil, „zalívejte si každého dne zrána svoje kalhoty, aby vám narostly!“ Když ale nepřímé tyto pokyny nepomáhaly, promluvil doktor Josef Kuřátko vážné slovo: „Poslouchejte, Aškenesi, prodáváte doma sami sukna, řekněte svému otci, ať vám dá udělat pořádně dlouhé kalhoty.“</p>
			<p class="MLP_text ParaOverride-1">Minulo několik dní, ale krátké kalhoty stále ještě ze třídy nezmizely. Konečně přešla pana třídního trpělivost, i&#160;zeptal se: „Vyřídil jste, Aške­nesi, doma, co jsem vám tu říkal?“ „Prosím, pane profesore,“ zněla odpověď. „A&#160;co oni na to?“ vyzvídal dále pan doktor Kuřátko. Tvář Maxán­kova se vyjasnila širokým úsměvem a&#160;ústa zahlaholila upřímnými slovy: „Abyste se prý staral o&#160;svůj přírodopis a&#160;ne o&#160;moje kalhoty.“</p>
			<p class="MLP_text ParaOverride-1">Svou prostodušnost odpykal Max Aškenes šestihodinným školním vězením a&#160;špatnou známkou z&#160;mravů, a&#160;ku konci roku připojil po dlouhém váhání doktor Josef Kuřátko svou nedostatečnou k&#160;špatné známce kteréhosi kolegy, a&#160;Maxánek lupl, až to zemí otřáslo.</p>
			<p class="MLP_text ParaOverride-1">Touto nešťastnou shodou okolností dostal se žák Aškenes pod pravomoc nového třídního profesora, pana Vosmahlíka, klasického filologa, známého svou přísností a&#160;svou snahou přiblížit se co nejvíce ideálům dávného Řecka, a&#160;méně chvalně proslulého svým obyčejem, zaopatřovati kuchyni své ctihodné manželky přírodními dary, jejichž původ bylo nutno hledati v&#160;nůších panímám, které prozřetelnost obmyslila větší měrou vezdejšími statky než potomstvem nadaným pro klasickou filologii.&#160;–</p>
			<p class="MLP_text ParaOverride-1">Profesor Vosmahlík patřil k&#160;mladším členům profesorského sboru; nebyl starší čtyřiceti let. Když nový jeho svěřenec spatřil přísnou tvář a&#160;důstojné držení těla svého mistra a&#160;připomněl si pověst, která kolem tohoto klasického filologa rozšířila ovzduší bázně a&#160;postrachu, bylo mu jasno, že klidná doba vlády doktora Josefa Kuřátka provždy minula.</p>
			<p class="MLP_text ParaOverride-1">Tak a&#160;nejinak tomu také vskutku bylo. Hned v&#160;prvních hodinách odkryl profesor Vosmahlík slabiny filologických vědomostí Maxán­kových, a&#160;zvolal naň jako slavný řecký řečník Demosthenes: „Ó, Aškenesi, proč nepřikládáte mysl k&#160;záležitostem?“ Načež mu napsal do notesu pětku.</p>
			<p class="MLP_text ParaOverride-1">V&#160;téže době se stalo, že paní profesorová Vosmahlíková vstoupila do obchodu pana Aškenesa a&#160;koupila cosi, zdali to byly kostice do života nebo pánské šle či něco jiného, dějiny devatenáctého století pohříchu potomstvu nedochovaly. Při placení přišla milostpaní na to, že zapomněla doma tobolku. Omlouvala se, ale pan Aškenes zdvihl jen ruce, usmíval se sladce a&#160;stále opakoval: „Ale prosím, prosím…“ „Tak si to zapište<span xml:lang="en-US">!</span>“ pravila paní profesorová Vosmahlíková. „Ale, milostpaní,“ bránil se pan Aškenes, „neračte nás urážet! Taková maličkost!“ A&#160;s&#160;nesčetnými poklonami a&#160;vrtě zadní částí těla na všechny čtyři strany světa, doprovázel Maxánkův otec manželku pana třídního až ke dveřím.</p>
			<p class="MLP_text ParaOverride-1">Od této chvíle počíná pod vedením profesora Vosmahlíka výchova Maxánkova ke kalokagathii. V&#160;předcházejících řádcích bylo poněkud šíře pojednáno o&#160;kalhotách, a&#160;strachuji se, že snad někteří čtenáři vyvodili si důsledky z&#160;této docela nahodilé věci, a&#160;počali si odvozovat naše slovo kalhoty od řeckého slova kalokagathie. To by byl vážný omyl. Podstatné jméno kalhoty je asi původu francouzského, soudím tak aspoň podle francouzských slov caleçon a&#160;culotte. Kdežto kalokagathie jest původu starořeckého a&#160;je složena ze slov kalos, což znamená krásný, a&#160;agathos, a&#160;to přeloženo do češtiny, je asi tolik, co dobrý.</p>
			<p class="MLP_text ParaOverride-1">Kalokagathie je souhrn mužských cností, kde podle řeckého názoru výtečné vlastnosti ducha se pojí s&#160;krásným zevnějškem. Kdo chce o&#160;této věci zvěděti více, nechť si vezme ku pomoci Naučný slovník, což jsem udělal i&#160;já. Ale zklamal jsem se.</p>
			<p class="MLP_text ParaOverride-1">Profesor Vosmahlík působil na ducha Maxánkova jednak přísností, otloukaje mu řeckou mluvnici o&#160;hlavu, jako to činili staří Sparťané, jednak podněcováním jeho ctižádosti, dovoluje mu každého dne před zapsáním data do třídní knihy přinésti na profesorský stůl inkoust a&#160;péro. Smysl pro uhlazený zevnějšek budil důmyslný vychovatel ve svém žáku, bera jej s sebou domů a&#160;dávaje mu tam přepisovati příliš usmolené úkoly.</p>
			<p class="MLP_text ParaOverride-1">Nelze tvrdit, že by chvíle strávené v&#160;příbytku páně profesorově nad pokaňkaným sešitem byly Maxánka příliš těšily. Světlých okamžiků zažil tu málo, a&#160;to jen, když se mu podařilo zabodnouti kočce jehlici do ocasu nebo nasypati dvouletému Vosmahlíčkovi prášek pro svrbění za košilku. Kluk řval, pan profesor vstoupil do pokoje, a&#160;když se přesvědčil, že se jeho potomku asi nic vážnějšího nepřihodilo, dal Maxánkovi pohlavek, pak otevřel dveře do kuchyně a&#160;zvolal: „Vejdiž, dívko služebná, děcko pláče!“</p>
			<p class="MLP_text ParaOverride-1">Takovýmto způsobem pod přísným dohledem pana profesora Vosmahlíka prospíval Max Aškenes na těle a&#160;na duchu a&#160;proplétal se z&#160;třídy do třídy. Zatím paní profesorová Vosmahlíková kupovala u&#160;starého Aškenese, a&#160;to vždycky bez tobolky, neboť to se stalo již jejím zvykem. A&#160;byla by nakupovala stejně až dodnes, kdyby po dlouholeté snaze a&#160;námaze nebyl udělal syn pana Aškenesa konečně svou zkoušku zralosti, a&#160;tím nebyl dokončil své středoškolské studování.</p>
			<p class="MLP_text ParaOverride-1">Den po zkoušce zazvonil kdosi u&#160;bytu Vosmahlíkových. Pan profesor šel sám otevřít, ale než mohl pronésti slovo, podal mu Max Aške­nes složený papír a&#160;pravil: „Tady vám otec posílá účet. Máte hned zaplatit, čekali jsme dost dlouho.“ A&#160;po těchto slovech s&#160;obmyslným úsměvem na rtech opustil syn otce Aškenesa svého vychovatele.</p>
		</div>
</body>
</html>